ДОВГИЙ ШЛЯХ ДО СВОБОДИ
Автобіографія Нельсона Мандели



Від перекладача

У перекладі загалом дотримано нині чинного правопису й враховано кілька рекомендацій правописного характеру, як-от написання разом слів на прес- (наприклад, пресконференція) згідно з ухвалою погоджувальної комісії Інституту української мови НАНУ (Українська мова, 2010, №1, с. 148-149), вживання форми магнет (паралельно з магніт) згідно з ухвалою Бюро Відділення фізики та астрономії НАНУ про написання термінів, пов’язаних із поняттям магнетизму (лист №59 від 19.03.2009), проєкт (за аналогією зі словами, що походять від того самого латинського кореня). У родовому відмінку однини назви міст на -бург, а також Лондон дістали закінчення -у згідно з «Правописним словником» Г. Голоскевича.
Текст автобіографії Мандели рясніє власними назвами, що походять з африкаанс, голландської та африканських мов. З огляду на брак узгоджених принципів віддання таких назв українською було вирішено спиратися, по змозі, на автентичну вимову й транскрипцію знаками Міжнародного фонетичного алфавіту. Наприклад, прізвище південноафриканського прем’єр-міністра віддано як Фервурд (Verwoerd), а ім’я Мандели, дане йому при народженні, — Холілала попри те, що латинкою пишуть Rolihlahla, а мовою коса воно звучить, на українське вухо, майже як [холісаса]. Як часто буває, в низці випадків можна обстоювати дещо відмінні написання тих самих слів. Вже давно наспіла потреба узгодити правила відтворення чужомовних назв, охопивши якомога ширше коло мов.
Варто також згадати про незвичні конструкції зі словами заборона й забороняти: хтось потрапив під заборону, заборонені активісти тощо. Тут ідеться про специфічний винахід каральної системи Південної Африки часів апартеїду, коли влада офіційно позбавляла людину низки свобод: вона не мала права залишати межі одного округу, зустрічатися більше ніж із однією людиною, бувати в різних громадських місцях, обіймати посади в організаціях, а преса не могла цитувати її слів. За словами Нельсона Мандели, заборона була подібна до «ув’язнення без ґрат». 
Чернетковий варіант перекладу критично прочитали рідні й колеги перекладача, за що їм велика подяка. Спільними зусиллями текст значно покращено, а всі хиби, що залишилися, — на совісті перекладача.

